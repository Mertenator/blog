---
layout: post
title:  "Alkusanat"
date:   2023-07-17 22:50:00 +0300
categories: meta
---

Joskus asiat vain tapahtuvat. Mietin kesälomalla useammin kuin kahdesti blogiin kirjoittamista, mikä johti siihen mihin se aina johtaa; aloittaako puhtaalta pöydältä vai puhaltaako pölyt pois vanhan blogin päältä. Tällä kertaa kohtalo puuttui peliin ja vuodesta 2005 uskollisesti päivittynyt (ja tietoturvaltaan eittämättä reikäjuustoa muistuttava) oma Wordpress-saitti oli ottanut ja kuollut. Varmaan sen muutaman tunnin sinnikkäällä yrittämisellä olisi saanut herätettyä henkiin, mutta mitäpä suotta - sieltä ne [vanhat synnit löytyvät](https://web.archive.org/web/20230000000000*/http://merten.kapsi.fi) eikä internet unohda.

Koska näitä uudelleenaloittamisia on ollut ennenkin (ja ne muistuttavat lähinnä tupakoinnin lopettamista - noin kymmenes yritys onnistuu), niin lienee syytä vähän pohtia että mitä, miten ja miksi. Eli full meta.

__Miksi?__

Loppuvuodesta 1997 jonnekin vuoden 2011 loppupuolelle asti kirjoitin hyvin ahkerasti blogia (tai blogeja), yhteensä joitain tuhansia tekstejä. Se mikä alkoi käsin ylläpidettynä html:nä DLC:n palvelimenkulmalla (ns. verkkopäiväkirja), jatkui ensin vähän aikaa Bloggerissa ja sitten kaverin palvelimen kulmalla Nucleus CMS:n päällä, ja lopulta Kapsin palvelimella Wordpressin päällä vuodesta 2005 alkaen. Voisi varmaan sanoa että ikävuosien 23-35 välillä elämää määritteli neljä asiaa; perusteilla oleva ja perustettu perhe, suomenkielinen rock, roolipelit, sekä netti ja blogit. Ensikosketuksen viimeiseen sain 90-luvun alussa BBS:ien kautta, ja niissä yhdistyivät sopivasti edeltävät kaksi. Kirjoittanuthan minä olen aina, ja nuorempana lukenut sitäkin enemmän, mutta blogit ilmaisumuotona syntyivät jonkinlaisen maanisen rocklyriikka-suhteen ja roolipelejä varten tehdyn kirjoitustyön synteesinä. Ikinä en nuorempana päiväkirjaa kirjoittanut, mikä ehkä selittää osaksi ensimmäisten vuosien nettipäiväkirjailut. Siinäkin oli jotain uutta, ja jälkiteini-ikää läpikäyvälle parikymppiselle hyvin tärkeää huomionhakemista.

2000-luvun alussa suomalaisista blogeista muodostui aika nopeasti itseään ruokkiva yhteisö, eräänlainen nykyistä sosiaalista mediaa edeltänyt ristiinlukemisen ja -kommentoinnin kultainen kehä, joka innosti tuotteliaaksi. Se jakoi paljon samoja hyviä asioita BBS-kirjoittelun kanssa - toisin kuin nykyään, reaktiot tulivat pidemmällä viiveellä, ja tekstit muodostuivat harkitummiksi. Joskus niissä oli ihan pidempi punainen lanka, toisin kuin valtaosassa nykypäivän netti-interaktiossa, jossa paras onelineri yleensä hoitaa homman. Tekstit hioivat kirjoittaja, ja ennen kaikkea ne hioivat ajattelua - niin positiviisessa kuin negatiivisessakin mielessä. Positiivisesti niin, että tekstin tuottaminen meni selkärankaan ja syntyi rutiini, joka puolestaan loi tilaa luovuudelle. Ei ollut tyhjän paperin ongelmaa, noustiin toiselle tasolle, miettimään mitä oikeasti halusi sanoa ja miten sen muotoilisi. Kaikki ei toki ollut kultaa, mutta paskan seassa sentään enemmän kultahippuja kuin Lapin joissa. Parhaimmillaan yli kaksi vuodessa.

Negatiivisena puolena syntyi se sama eetos jolla nykyinenkin sosiaalinen media makaa; piti miettiä miten erottua joukosta, miten saada huomioita, kuinka kirjoittaa niin että paitsi itse asia kävi selväksi, se myös generoi mahdollisimman paljon resonanssia lukijoissa. Siinä missä tätä nykyään edesauttaa koodaajien ja algoritmien armeija(t), aiemmin homma toki oli orgaanisempaa, mutta kyllähän tämän nykyisen, tuota, varsin poleemisen politiikkakeskustelunkin esiaste varmaan syntyi blogeissa ja myöhemmin foorumeilla. Omassa kirjoittamisessa se näkyi sellaisena tiettynä yleisön tiedostamisena, että ainakin kun kirjoitti, oli takaraivossa mielikuva siitä ketkä lopputulosta lukevat, ja mikä on aiemmin resonoinut. Sellaista sisäsyntyistä laskelmoivuutta.

Kirjoittamistahti alkoi hiipumaan vuoden 2010 tienoilla ja tyrehtyi käytännössä kokonaan joskus 2012-13. Syitä on lukuisia, ja selkein on tietysti nykyisenkaltaisen sosiaalisen median nousu. Facebook alkoi nousta tietoisuuteen 2008, ja tavallaan teki sen mitä tekstarit tekivät postikorteille ja kirjeille. Sujuvoitti, nopeutti ja typisti - ja lopulta typeröi. Samoihin aikoihin alkanut aikuisopiskeluputki ja ruuhka-ikään päässyt elämä haasteineen eivät varsinaisesti helpottaneet. Hieman tämän jälkeen alkoi muissakin mainituissa harrasteissa jonkinlainen staasis, suomirockissa toki jo paljon aiemmin levy-yhtiöiden idioottimaisuuden vuoksi.

Loppuunpalamiset, väsymykset ja keksi-ikäisyys sikseen - kirjoittamisen puuttumisen huomaan parhaiten siitä miten vaikea nykyään on kirjoittamisen aloittaminen ja ajatusten sanallistaminen. Ne tavallaan käyvät käsi kädessä; jälkimmäinen laittaa ajattelemaan liikaa, ja se aiheuttaa ensimmäistä. Ajatus uppoaa ja katoaa erilaisiin jäniksenkoloihin, eikä oikeastaan koskaan palaa takaisin. Ja ajattelu ilman kirjoittamista on vain vaikeampaa; mistään ei oikein saa kiinni, eikä minkään äärelle tule pysähdettyä, kun ajatus on jo hypännyt seuraavaan asiaan. Joskus 2010, kun tiedostin ensimmäiset orastavat työuupumuksen oireet, tämä tuntui vielä jonkinlaiselta supervoimalta, moniajolta ja prosessoriteholta, jota ei oikein saanut valjastettua mihinkinään. Nyt tiedän mahdollisesti paremmin. Se on enemmän syytä kuin seurausta.

Vuonna 2017 kävin niin lähellä työuupumusta kuin ylipäätään haluan käydä, ja silloinkin olisi kannattanut pitää vähän enemmän hajurakoa. Pidin viisi vuotta taukoa opiskelusta, mutta vähän puolihuomaamatta käytin sen vähän mitä kuivuneesta purosta tirisi, työhommiin. Viimeisen viiden vuoden aikana olen puolihuomamatta käyttänyt vanhoja sanallistamisentaitoja lähinnä työhommissa, oli se sitten kalvosulkeisten tekemistä tai ohjeiden kirjoittamista. Osaamisen ja virka-iän karttuessa sitä oikeastaan huomaa että teknisistäkin asioista viisastelussa on aika paljon samaa kuin bloginkirjoittamisessa. Ja lopulta annoin periksi, ja kirjoitin - luoja paratkoon - pari kertaa työnantajan blogiin. Ja tässä sitä nyt ollaan, uusvanhan äärellä. Kirjoittaminen selkeyttää ajattelua, ja sitä selkeyttä minä olen kaivannut. Tai ainakin prosessia.

__Miten?__

Toinen merkittävä tekijä on toki tekninen, koska kaikki parhaat ideat kuolevat ensimmäisenä siihen että pitää ihan pitämisen vuoksi kokeilla jotain teknistä värkkiä, josko se olisi se viisasten kivi. Yleensä, tai oikeastaan koskaan, se ei sitä ole. Teknisten vimputtumien käyttö, oli se uusi blogialusta tai mikä lie hilavitkutkin, on varmin tapa tappaa alkuinnostuksen jälkeen mikä tahansa projekti.

Joten tällä vahvalla pohjalla; joskus aikoinaan tuli sellainen ilmiö kuin _bullet journal_, joka kuulosti ihan helvetin hienolta. Että elämä järjestykseen muistikirjalla (tai One/Evernotella, Trellolla, tai millä lie), pois huolet ja murheet, suunnitelma on kirjoissa ja kansissa, sen jälkeen silkkaa sumffaraa on kaikki tämä. Ei ollut, etenkään kun minä en niihin hienoihin _moleskineihin_ uskalla edes mitään kirjoittaa, menevät pilalle. Ajatus on kuitenkin elänyt, vaikka työkalut ovat tulleet ja menneet. Villityksen uusin muoto (johon olen törmännyt), ovat ns. _second brain_ -tyyppiset muistiinpanovälineet. Näistä lupaavimman oloinen on [Obsidian](https://obsidian.md/), joka on käytännössä editori ja lokaali [Markdown](https://www.markdownguide.org/)-formatoitu wiki lisäherkuilla. Itse olen käyttänyt Obsidiania puolisen vuotta samalla sujuvalla tehokkuudella kuin käytän [Visual Studio Codea](https://code.visualstudio.com/) - ne ovat minulle pikkuisen edistyneempiä notepadeja, joiden ominaisuuksista hyödynnän ehkä noin prosentin. Haluaisin kuitenkin hyödyntää vähän enemmän, ja nyt ikään kuin leijailee lukijan nenään se etäinen pihvintuoksu. Kiinnostelisi lähestyä kirjoittamista luovana prosessina, jossa niitä aihioita tulisi kerättyä ja kehiteltyä sitä mukaa kuin ajatuksista saa kiinni. Eli tavallaan valjastaa se toinen aivo - hyperlinkitetty kasa muistiinpanoja - pitäämään kiinni niistä karkaavista ajatuksista, sillä toiveella että kirjoittamisprosessi sitten lopulta jalostaa niistä... Jotain.

Tässä on taustalla sen kirjoittamisen kannalta toisen, tai oikeastaan ainoan, tärkeän taidon harjoittelu - istumalihasten, perspiraation ja koko luovan prosessin. Että jos sitä lopulta edes vähän oppisi myös kirjoittamaan pelkän tajunnanvirran ja minimaalisen editoinnin asemesta jotain hieman jäsennellympää. Tiedä vaikka muutaman vuoden harjoittelulla vihdoin oppisi oikeasti kirjoittamaan jotain yli viisi sivua pitkää, järkevää tekstiä.

Mutta kyllä minä sen tajunnanvirrankin otan, ei pidä tavoitella liikoja. Eniten kiinnostaa rutiini. Ja sitä varten pitää varmaan tehdä aikataulu. Että jos edes kerran kahteen viikkoon köyhän miehen markuskajot.

__Mitä?__ 

Ihan mitä vain. Minulla on aikojen saatossa ollut nettipäiväkirja, nettipäiväkirjamainen blogi, roolipeliblogi, proosablogi, ja olen kirjoittanut parissakin eri ryhmäblogissa, sekä sen verran printtilehteen että sanoa kehtaa. Mutta herran vuonna 2023 näen että minulla on annettavaa kahteen asiaan; englanniksi töihin liittyvää teknistä judanssia, ja ensimmäisellä kotimaisella ihan mitä vain nyt näppäimistöltä sattuu purkautumaan. Tavallaan olisi varmaan järkevää kirjoittaa ne töihin liittyväkin hommat jollekin oman nimen alla kulkevalle saitille (mutta tästä, eli siitä miksi Mauno vihdoin kirjoittaa työnantajan blogiin, joskus myöhemmin enemmän), mutta koska liika suunnittelu tappaa luovuuden, niin lähden nyt liikkeelle tällaisella väliaikaisella välimallin ratkaisulla, eli jotain nopeasti pystyyn ja kauhea deadline-paine.

__Tekniset bonuspisteet__

Tein oman Wordpressin kuoltua (hyvin) nopean blogialustavertailun ja päädyin siihen että en kyllä yhtään osaa päättä mikä palveluntarjoaja ja -alusta olisi paras, joten parin tunnin harjoituksen tuloksena on nyt ensi alkuun köyhän miehen blogialusta Github Pagesin päällä. Käytännössä tämä pyörii Jekyll-moottorin päällä, ja sama harjoite on tullut pari kertaa eri moottoreilla tehtyä. Olisin varmaan vanhasta tottumuksesta ottanut käyttöön mkdocsin uuden (blog-plugarin)[https://squidfunk.github.io/mkdocs-material/blog/], mutta siitä ilosta olisi saanut maksaa yllättävän paljon. Jekyll tekee käytännössä samat temput ja melko minimaalisella konffauksella, joten riittävän hyvä on nyt - riittävän hyvä. Jos tämä tästä lähtee edes vaappuvaan lentoon, niin sitten voi harkita joko maksullista hostausta (joissa näemmä nykyään tulee puoliväkisin domainkin mukana), tai puuhastella ihan huvin ja urheilun vuoksi jotain värkkiä pyörimään Azureen. Mene ja tiedä, hoidetaan nyt nämä graduhommat ensin pois alta, ja kirjoitetaan aamuöisin vereslihalla näitä _ajatuksia_

Kiitos, ja anteeksi, jo etukäteen.